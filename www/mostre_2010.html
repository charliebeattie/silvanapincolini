<!DOCTYPE HTML PUBLIC "-//W3C//DTD HTML 4.01//EN" "http://www.w3.org/TR/html4/strict.dtd">
<html>
<head>
    <title>Silvana Pincolini</title>
    <meta http-equiv="content-type" content="text/html; charset=UTF-8">
    <meta http-equiv="imagetoolbar" content="false">
    <meta name="description" content="">
    <meta name="keywords" content="">
	<link rel="stylesheet" type="text/css" media="screen" href="scripts/galleria.css" >
	<link rel="stylesheet" type="text/css" media="screen" href="scripts/website.css" >
    <link rel="stylesheet" type="text/css" href="http://fonts.googleapis.com/css?family=Molengo">
	<script type="text/javascript" src="scripts/jquery.min.js"></script>
    <script type="text/javascript" src="scripts/jquery.history.js"></script>
	<script type="text/javascript" src="scripts/jquery.galleria.js"></script>
	<script type="text/javascript" src="scripts/galleria.js"></script>
</head>
<body>
<h1>Silvana Pincolini - Sculture</h1>

<h2><table width="100%"><tr>
<td align="left"> <a href="index.html"> Home </a></td>
<td align="center"> Maggio 2010 </td>
<td align="center"><a href="mostre_apr2011.html"> Aprile 2011 </a></td>
<td align="center"><a href="mostre_giu2011.html"> Giugno 2011 </a></td>
<td align="center"><a href="mostre_lug2011.html"> Luglio 2011 </a> </td>
<td align="right"><a href="mostre_2012.html"> 2012 </a> </td>
</tr></table></h2>


<div class="demo">
<ul class="gallery_unstyled">
    <li class="active"><img src="images/mostre_2010/st_panoramica.jpg" alt="Spazio Tadini" title="Spazio Tadini"> </li>
    <li><img src="images/mostre_2010/st_cielo.jpg" alt="Cielo (2010)" title="Cielo (2010)"> </li>
    <li><img src="images/mostre_2010/st_gocce.jpg" alt="Gocce (2010)" title="Gocce (2010)"> </li>
    <li><img src="images/mostre_2010/st_miraggio.jpg" alt="Miraggio (2010)" title="Miraggio (2010)"> </li>
    <li><img src="images/mostre_2010/st_nuvola.jpg" alt="Nuvola (2010)" title="Nuvola (2010)"> </li>
    <li><img src="images/mostre_2010/st_relazioniiii.jpg" alt="RelazioniIII (2006)" title="Relazioni III (2006)"> </li>
    <li><img src="images/mostre_2010/st_bozzoli.jpg" alt="Bozzoli (2010)" title="Bozzoli (2010)"> </li>
    <li><img src="images/mostre_2010/st_invito.jpg" alt="Invito" title="Invito"> </li>
</ul>
<p class="nav"><a href="mostre.htm#" onclick="$.galleria.prev(); return false;">previous</a> | <a href="mostre.htm#" onclick="$.galleria.next(); return false;">next</a></p>
</div>
<div class="info">
  <h2>Grembi di cielo</h2>
  <p>Personale di Silvana Pincolini<br/>
Galleria Spazio Tadini, Milano<br/>
11-29 maggio 2010<br/>
</p>
  <p>Le sculture di Silvana Pincolini &#xE8; come se giungessero dal passato, sembrano appartenere a civilt&#xE0; primitive. Ci sottopongono l&#x2019;osservazione dell&#x2019;essenziale. Ci ricordano il lavoro dell&#x2019;uomo e della donna. Ci portano in luoghi dove si usa il fuoco, la terra e l&#x2019;acqua, dove si plasma con le mani o con attrezzi rudimentali come un martello o un ferro per lavorare a maglia. Ci invitano a un ritorno alle origini, alle forze primordiali, dove maschile e femminile si esprimono attraverso il fare: l&#x2019;uomo forgia e la donna tesse, l&#x2019;uomo plasma e la donna sostiene. Un lavoro perpetuo che sembra finalizzato ad un unico scopo: la vita.</p>
  <p>Le sue sculture infatti sono come gabbie o teche in cui sono inserite sculture in creta che si lasciano attraversare, sostenere, abbracciare, dondolare. Strutture fragili e plasmabili, simili a organi vitali traspiranti di vita, attraverso le quali pu&#xF2; soffiare il vento, pu&#xF2; esserci respiro, pu&#xF2; tornare a dimora l&#x2019;anima.</p>
  <p>Le opere di Silvana Pincolini sono realizzate con corda, ferro e creta lasciati al grezzo. Questi tre elementi sono lavorati e assemblati in modo da creare strutture d&#x2019;intreccio. La corda, lavorata a maglia, trova il suo sostegno nelle intelaiature in ferro a forma di parallelepipedo o quadrato. Queste tessiture si tendono e passano dentro e fuori gli spazi definiti dalle strutture portanti. Si intersecano tra loro e attraversano singolari forme in creta. Quest&#x2019;ultime non sono riconducibili a qualcosa di noto. Evocano sia rudimentali strumenti musicali a fiato che forme organiche. Nel primo caso le tessiture ricordano tensioni utili a modificare suoni o direzioni e si presentano a volte tese, a volte semplicemente basculanti pronte a cogliere forze esterne come spinte esercitate dal vento o dal gesto. Nel secondo caso le corde, tessute a punto dritto e rovescio, entrano e si snodano nelle forme di creta rossastra come se fossero fasci muscolari impegnati a creare o allentare tensioni, pronti all&#x2019;azione, per rendere vitale una sorta di organo estromesso da un corpo possibile.</p>
  <p>Quelle teche,  quelle gabbie, a cui questi possibili organi restano legati e ancorati dal lavoro materno, non sono ventri pieni d&#x2019;acqua, pronti ad attutire colpi e suoni, ma strutture che si lasciano contaminare dall&#x2019;ambiente circostante e attraversare da forze e da emozioni. Forse non &#xE8; un caso che le crete somigliano spesso a dei cuori, all&#x2019;organo del corpo in cui simbolicamente riponiamo le nostre forze emozionali. Cuori strappati e messi allo scoperto, dunque, a nudo, soggetti alle intemperie del tempo e della vita, ma comunque saldi, forti dei legami, forse simbolicamente possibili grazie soprattutto al paziente lavoro delle donne che sanno fare anche di rudi corde maglie che sanno avvolgere e infondere calore come maglioni di lana nel freddo inverno. </p>
  <p>In alcuni lavori, gli oggetti in creta di Silvana Pincolini, sembrano essere piccoli gioielli, imprigionati come pesci nelle reti di un pescatore, disarmati, inermi, ma comunque reg&#xE0;li, perch&#xE9; nella loro immobilit&#xE0; colpiscono dritto il tuo sguardo senza pudore a testimoniare l&#x2019;essere nonostante il divenire.</p>
  <p>Melina Scalise</p>
</div>
</body>
</html>
